
\section{Composizione di un cluster}
Prima di poter analizzare i nostri obiettivi, come li abbiamo raggiunti e perché siano state fatte determinate scelte, è necessario descrivere gli elementi che compongono un cluster e le loro caratteristiche:

\begin{itemize}
    \item \textbf{Nodi}: Sono i computer che si occupano della computazione necessaria per mantenere il servizio attivo. Possono essere fisici (server dedicati) o virtuali (macchine virtuali, container).
    \item \textbf{Gestore dei nodi}: Questo componente si occupa dell'aggiunta, rimozione e sostituzione dei nodi nel cluster. Può essere un hypervisor, nel caso i nodi siano virtuali, o un operatore, nel caso i nodi siano server reali. È probabile che ci siano più gestori, soprattutto se i nodi sono geograficamente distanti.
    \item \textbf{Gestore di rete}: Questo componente gestisce le connessioni interne ed esterne al cluster. In particolare, si occupa dell'assegnazione degli indirizzi di rete ai nodi (è possibile che ogni nodo abbia più interfacce di rete e quindi più indirizzi IP).
    \item \textbf{Sistema operativo}: Sebbene appartenga al nodo, il sistema operativo deve essere progettato su misura per il cluster, poiché anche questo componente è responsabile per la corretta operatività dell'intera infrastruttura. In particolare, dovrà:
    \begin{itemize}
        \item Ottenere gli indirizzi di rete (è possibile siano più di uno per ogni nodo).
        \item Eseguire una diagnostica interna sullo stato della macchina.
        \item Eseguire eventuali programmi o daemon responsabili delle funzionalità del cluster e degli applicativi.
    \end{itemize}
\end{itemize}
